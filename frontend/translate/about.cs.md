
Dlouhodobým cílem projektu je zpřístupnit informace o činnosti českých advokátů a nabídnout tak jeden z podkladů,
na jejichž základě se lze rozhodnout, kterého advokáta si zvolit. Krátkodobým, v současnosti realizovaným cílem projektu
je **zpřístupnění informací o činnosti advokátů** v soudních řízeních, pro která si advokáta ze zákona zvolit musíte
&mdash; **v řízeních o dovolání před Nejvyšším soudem, o kasačních stížnostech před Nejvyšším správním soudem a o ústavních
stížnostech před Ústavním soudem**. Web cestiadvokati.cz zpřístupňuje statistiky o vystupování advokátů v těchto řízeních
založené na konečných rozhodnutích vydaných v těchto řízeních. Cílem webu je tyto statistiky založené na zpřehlednění
již nyní veřejně dostupných informacích nabídnout, nikoliv prosazovat jejich používání k hodnocení advokátů. Umožnění
komentování činnosti advokáta (ať už advokáty samotnými nebo jinými osobami) neplánujeme.

**Statistiky advokátů nejsou počítány na základě toho, zda u soudů vyhrávají.** Advokát nemůže a nemá předvídat, jak soudci
rozhodnou. Úkolem advokáta není vždy vyhrát, advokát nemůže a nemá brát jen případy, u nichž si je úspěchem u soudu jist.
Zpřístupnění informace o úspěšnosti advokáta tedy lze požadovat za nežádoucí. Statistiky jsou počítány pouze
na základě toho, kolikrát se advokát na soud (ať už vlivem pochybení, na výslovnou žádost klienta či z jiných
důvodů) obrátil s vadnými nebo opožděnými podáními nebo například v situacích, ve kterých to zákon neumožňuje. Konkrétněji,
**u advokátů je sledován a zobrazován počet jejich podání (stížností, dovolání), o nichž soud rozhodl co do obsahu (meritorně),
o nichž rozhodl nemeritorně a o nichž nakonec nerozhodoval vůbec**.

Projekt bez jakékoliv finanční podpory realizuje zapsaný spolek DATOS -- data o spravedlnosti, IČO 05003997. Předsedkyní
spolku a iniciátorkou projektu je Tereza Papoušková, tvůrci databáze jsou Jan Drábek a Radim Jílek,
tvůrcem webu je Tomáš Vejpustek, konzultantem je Jan Papoušek. Více viz [Kontakty](/contact).

Rozsah zpracovávaných rozhodnutí
--------------------------------
Statistiky jsou počítány na základě konečných rozhodnutí Nejvyššího, Nejvyššího správního a Ústavního soudu, jejichž neautentická znění jsou bezplatně dostupná na webech [nsoud.cz](http://www.nsoud.cz), [nssoud.cz](http://www.nssoud.cz) a [usoud.cz](http://www.usoud.cz), odkud je jednou týdně stahujeme. Nyní jsou (až na výjimky) již všechna rozhodnutí těchto soudů veřejně dostupná online, nebylo tomu tak ale vždy. Rozsah zpracovávaných konečných rozhodnutí se proto pro jednotlivé soudy liší.

- **Nejvyšší soud**:
Konečná rozhodnutí o dovoláních v občanskoprávních věcech (rejstříky Cdo, Cdon, ICdo, NSČR, Odo, Odon)
podaných po 1. 1. 2001 a v trestněprávních věcech (rejstřík Tdo) podaných po 1. 1. 2002.
- **Nejvyšší správní soud**:
Konečná rozhodnutí o kasačních stížnostech (rejstříky As, Ads, Afs, Ans, Aos, Aps, Ars, Azs) podaných po 1. 1. 2006.
- **Ústavní soud**:
Konečná rozhodnutí o všech návrzích podaných od počátku činnosti soudu do 31. 12. 2006 [v tomto období nebyla v relevantních databázích rozlišována rozhodnutí o ústavních stížnostech dle čl. 87 odst. 1 písm. d) Ústavy a rozhodnutí vydaná v jiných typech řízení, rozhodnutí o těchto ústavních stížnostech ale vždy tvořila většinu]. Z rozhodnutí o návrzích podaných po 1. 1. 2007 již vybíráme jen konečná rozhodnutí o ústavních stížnostech dle čl. 87 odst. 1 písm. d) Ústavy. 
    
Způsob zpracování rozhodnutí
----------------------------
U zpracovávaných konečných rozhodnutí zjišťujeme, zda jde o:
- **meritorní konečné rozhodnutí** (to znamená, že se jeho podáním soud alespoň zčásti co do obsahu zabýval);
- **nemeritorní konečné rozhodnutí** (to znamená, že se jeho podáním soud co do obsahu vůbec nezabýval);
- **rozhodnutí o zastavení řízení** (to znamená, že podání bylo pravděpodobně vzato zpět).

Ke každému konečnému rozhodnutí (unikátní spisové značce) se pak jednou za čtvrt roku snažíme na základě informací poskytnutých
soudy přiřadit konkrétního advokáta, na jehož podání toto rozhodnutí reaguje.

Při zjišťování výsledku řízení jsme z více než 90 % úspěšní. **Ne vždy se nám ale podaří tento výsledek přiřadit
konkrétnímu advokátovi.** Důvody jsou různé.
- **Advokát není a nikdy nebyl zapsaný v seznamu českých advokátů** (stahujeme jej jednou týdně z [cak.cz](http://www.cak.cz)).
Mohlo jít například o přeshraničně působícího advokáta.
- V oficiálním seznamu českých advokátů je **více advokátů stejného jména a příjmení**. Nejvyšší a Nejvyšší správní soud
nám údaje o advokátech poskytují pouze v rozsahu jméno a příjmení (nikoliv IČ), takže nejsme schopni automaticky zjistit,
který z vícero možných advokátů se ve skutečnosti na tyto soudy obrátil.
- **Advokát je** v oficiálním seznamu českých advokátů **již zapsán pod jiným jménem**, než pod kterým se obracel na soud
(kupříkladu z důvodu změny jména po sezdání). To opět znamená překážku pro přiřazení konečných rozhodnutí vydaných Nejvyšším
a Nejvyšším správním soudem. Počínaje rokem 2017 už nicméně změny jmen advokátů díky pravidelnému stahování seznamu
z cak.cz evidujeme.
- **Soud nám neposkytl informaci** o tom, který advokát v řízení figuroval. Tento důvod je relevantní především
pro Ústavní soud, jehož vnitřní databáze je v některých letech z tohoto pohledu nekompletní.
- **V případě dovolání se nám nepodařilo zjistit, kdo dovolání podával** a advokátu kterého z účastníků řízení přiřadit
výsledek. Nejvyšší soud nám totiž poskytl jak údaje o advokátech, kteří dovolání podávali, tak i o advokátech ostatních
účastníků řízení, aniž by mezi nimi byl schopen rozlišit. Který z advokátů dovolání podával jsme tedy zjišťovali
automatickým zpracováváním textu konečného rozhodnutí. Ne vždy byly ovšem jméno nebo alespoň iniciály advokáta
zastupujícího dovolatele v rozhodnutí uvedeny.

Konečná rozhodnutí, u kterých se nám nepodařilo automaticky zjistit, o jaký z výše vyjmenovaných typů rozhodnutí jde,
a/nebo která se nám nepodařilo automaticky přiřadit konkrétnímu advokátovi následně “ručně” procházíme a dané informace
na základě jejich četby postupně doplňujeme. Přednostně takto “ručně” procházíme konečná rozhodnutí, na nutnost jejichž
“lidského” zpracování jsme upozorněni návštěvníky webu. **Narazíte-li tedy na konečné rozhodnutí, jehož typ neodpovídá
jeho textu, a/nebo v jehož textu je uveden jiný advokát (stěžovatele nebo dovolatele) než ten, kterému jsme rozhodnutí
automaticky přiřadili, zpochybněte správnost jeho automatického zpracování prostřednictvím tlačítka Rozporovat.**
Tlačítko najdete na stránce konečného rozhodnutí (případu), k níž se dostanete buď vyhledáním spisové značky daného
rozhodnutí (odkaz na vyhledávání je v horní liště) nebo kliknutím na dané rozhodnutí na stránce advokáta.
Pokud tlačítko na stránce konečného rozhodnutí (případu) nenajdete, znamená to, že již bylo “ručně” zpracováno.
Chcete-li zpochybnit správnost “ručního” zpracování, [napište nám](/contact). 

Na závěr tři upozornění. Zaprvé je třeba upozornit, že **Nejvyšší soud a Ústavní soud** nemeritorní konečná rozhodnutí
(tedy rozhodnutí nezabývající se obsahem podání) vydávají nejen tehdy, když se na ně advokát obrátí pozdě, například
nepřiloží potřebné materiály nebo když tak učiní v situaci, kdy to zákon nepřipouští. **Nemeritorní konečná rozhodnutí
mohou vydat také v případě, že advokátovo podání považují za “zjevně neopodstatněné”.** Pro advokáta může být naneštěstí
(vzhledem k ne zcela konzistentní rozhodovací praxi těchto soudů) obtížné z jejich předchozích rozhodnutí vysledovat,
co ještě za “opodstatněné” považují a co už nikoliv.

Zadruhé upozorňujeme, že **některá konečná rozhodnutí Nejvyššího soudu a Nejvyššího správního soudu byla zrušena Ústavním
soudem a některá rozhodnutí Ústavního soudu byla zrušena v důsledku rozhodnutí Evropského soudu pro lidská práva**.
Zrušená rozhodnutí Ústavního soudu žádnému advokátu přiřazena nejsou. Vzhledem k tomu, že Nejvyšší správní soud případná nová konečná rozhodnutí, která zrušená “nahradila”, vydal pod stejnou spisovou značkou, je danému advokátu přiřazen pouze výsledek řízení následujícího po zrušení předchozího rozhodnutí. Ostatní zrušená konečná rozhodnutí (Nejvyššího soudu a část rozhodnutí Nejvyššího správního soudu) jsou bohužel prozatím advokátům přiřazena. Na nápravě této situace pracujeme.

Zatřetí je pak třeba zmínit, že **některá konečná rozhodnutí byla vydána v řízeních, pro něž byl advokát navrhovateli ustanoven soudem či určen Českou advokátní komorou**. Soudy zpravidla advokáta navrhovateli neustanoví, je-li návrh zjevně bezúspěšný, z podobného důvodu pak není advokát povinen ani respektovat určení Komorou. Nadto má advokát, za určitých podmínek, možnost požádat o zrušení ustanovení nebo požádat Komoru o určení jiného advokáta. Nicméně i navzdory právě uvedenému je možné, že v některých případech neměl ustanovený či určený advokát možnost volby a návrh, o němž bylo nakonec rozhodováno nemeritorně, podat (z různých důvodů) musel.

Pokud byste o tom, na základě čeho a jak statistiky zobrazované na tomto webu počítáme, chtěli vědět více,
můžete nahlédnout do [zdrojového kódu](https://github.com/datoszs) celého projektu nebo [nás kontaktovat](/contact).

Ochrana osobních údajů
----------------------

Web Čeští advokáti používá službu Google Analytics k tomu, aby shromažďoval údaje o Vašem použití tohoto webu.
Jedná se především o konkrétní stránky, které jste navštívili, a dále některé údaje týkající se způsobu,
kterým k webu přistupujete, například Váš operační systém, prohlížeč, jazyk operačního systému a lokaci.

Tyto údaje není možné spojit s Vaší IP adresou ani dalšími informacemi, které o Vás shromažďuje Google, a jsou používány čistě
pro potřeby sledování návštěvnosti webu.

Pokud nechcete, abychom o Vás shromažďovali tyto údaje, můžete použít například [tento oficiální doplněk prohlížeče](https://tools.google.com/dlpage/gaoptout).
